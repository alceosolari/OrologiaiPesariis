[
["index.html", "LA TRADIZIONE PLURISECOLARE DEGLI OROLOGIAI DI PESARIIS Prefazione", " LA TRADIZIONE PLURISECOLARE DEGLI OROLOGIAI DI PESARIIS a cura di Alceo Solari1 dell’ultima generazione degli orologiai Solari 2018-10-27 Prefazione Perchè in un piccolo paese di montagna del Friuli nasce un’attività orologiaia che si sviluppa poi in industria e che prosegue, di generazione in generazione, per quasi tre secoli? Quali sono i fattori che permettono tutto questo? Perchè il marchio f.lli Solari diventa un marchio conosciuto in tutto il mondo e tuttora attrattivo per il mercato dei teleindicatori delle stazioni ferroviarie e degli aereoporti? Sono questi i quesiti di un protagonista della storia dell’ orologeria pesarina, che da pensionato inizia la sua instancabile attività di ricerca per tentare di documentare e raccontare una storia non ancora scritta anche causa la mancanza di fonti documentative, archivio andato perso durante la seconda Guerra mondiale. Una storia ricostruita attraverso un paziente e lungo viaggio documentativo lungo I paesi alpini dell’Europa, dove scritti in lingue diverse, dal francese, all’inglese al tedesco parlano di orologi da torre e domestici inventati e costruiti in villaggi di montagna, a partire dal 1600. Attraverso il metodo comparativo Alceo riesce a suffragare una storia che per 250 anni si sviluppa a Pesariis, dove tutt’ora opera una sede distaccata della ditta Solari di Udine. La sua tesi si basa su tre enunciati che verranno poi ampiamente sviluppati e documentati nel testo: la storia dell’orologeria pesarina può essere ricostruita a partire da uno sguardo rivolto alla storia dell’orologeria pubblica delle valli alpine d’Europa, a partire dal 1600; nel 1700 la valle è stata coinvolta da migrazioni di saperi e di persone verso le Alpi e l’Adriatico; legami sociali di paese hanno contribuito alla storia della ditta Solari, che dalla fase artigianale si è sviluppata in industria, andando a costituire una delle più importanti fonti di lavoro per l’intera valle dal dopoguerra agli anni ’90; il genio inventore di Remigio e abili commercianti hanno dato origine al marchio Solari, tutt’ora valido sul mercato mondiale. Alceo Solari nasce a Pesariis nel 1941. Figlio di Alfeo Solari fa parte della VII ed ultima generazione degli orologiai Solari di Pesariis. Si diploma al Malignani di Udine, specializzandosi poi in Germania e Svizzera. Diventa direttore tecnico della Fratelli Solari S.p.a. dal 1964 al 1972. Dal 1972 al 1980 è direttore commerciale dell’Azienda. Riorganizza la rete commerciale in Italia fondando ditte distributrici e fornitrici di servizi di assistenza tecnica per la linea di orologeria industriale. Durante la sua direzione i volumi di vendita crescono di ben otto volte, con un’ espansione in diversi paesi europei. Fino al 1976 è componente del Consiglo di Amministrazione e consigliere delegato dal 1973 al 1976.↩ "],
["lorologio-da-torre.html", "Capitolo 1 L’OROLOGIO DA TORRE", " Capitolo 1 L’OROLOGIO DA TORRE L’orologio da torre, nell’arco della storia, è un manufatto di pubblica utilità spesso voluto da governanti o dai vari Comuni e finanziato con fondi e sottoscrizioni pubbliche. Per una comunità gli orologi assolvono alla funzione di indicatori del tempo, in contesti che spaziano da luoghi di preghiere diurne e notturne, di prediche, di assemblea civica, di ingresso in città, di cantiere edile, scandiscono gli orari di compra-vendita nelle piazze di mercato,fino ad aule universitarie, aule di tribunale, a luoghi di tortura o di esecuzioni capitali. La dimensione pubblica dell’orologio da torre è legata al fatto che si tratta di un portato tecnologico spesso finanziato, mantenuto e riparato a spese della comunità stessa. Costituisce uno strumento e un arredo urbano di prestigio unanimemente apprezzato. La complessità e data dal fatto che è formato da più parti, di dimensioni spesso monumentali. La parte meccanica consiste nel movimento, talora collegato a campane e automi, cui si accompagna spesso una parte grafica, la mostra. Le ruote orarie vanno annoverate tra i primi, se non il primo, oggetto pensato per comunicare un dato (variabile) ed essere letto e utilizzato da una comunità. Nelle vedute invece gli orologi diventano elementi in grado di connotare e fornire una memoria storica. L’orologio meccanico, la stampa e la polvere da sparo sono ritenute tra le innovazioni tecnologiche di importanza capitale per il mondo occidentale dell’era pre-industriale. La velocità di diffusione dell’orologio pubblico in Europa è considerata seconda solo a quella della stampa. Il piu antico orologio da torre in ferro è il noto esemplare inglese della Cattedrale di Saint Mary di Salisbury, documentato in un contratto di affitto del 1386. Ma anche Chioggia vanta uno dei due meccanismi di orologio da torre piu` antichi del mondo, costruito nel 1386. Figure 1.1: L’orologio della Torre di Sant’Andrea si trova a Chioggia, in provincia di Venezia, ed è l’orologio di origine medievale funzionante più antico del mondo. I Paesi europei, hanno predisposto degli archivi online, per offrire l’accesso e la diretta consultazione dei manufatti di orologeria considerati patrimonio storico- culturale di un territorio. "],
["lorologeria-una-disciplina-complessa.html", "Capitolo 2 L’OROLOGERIA, UNA DISCIPLINA COMPLESSA …", " Capitolo 2 L’OROLOGERIA, UNA DISCIPLINA COMPLESSA … "]
]
